#### 1. 点绛唇.感兴

王禹偁 （cheng 一声)

雨恨云愁，江南依旧称佳丽。水村渔市，一缕孤烟细。<br>
天际征鸿，遥认行如缀。平生事，此时凝睇，谁会凭栏意。


#### 2. 踏莎行.春暮

寇准

春色将阑，莺声渐老。红英落尽青梅小。画堂人静雨濛濛，屏山半掩余香袅。 <br>
密约沉沉，离情杳杳。菱花尘满慵将照。倚楼无语欲销魂，长空黯淡连芳草。


#### 3. 阳关引

寇准

塞草烟光阔，渭水波声咽。春朝雨霁轻尘歇。征鞍发。指青青杨柳，又是轻攀折。动黯然，知有后会甚时节。 <br>
更尽一杯酒，歌一阕。叹人生，最难欢聚易离别。且莫辞沉醉，听取阳关彻。念故人，千里自此共明月。


#### 4. 木兰花

钱惟演

城上风光莺语乱，城下烟波春拍岸。绿杨芳草几时休？泪眼愁肠先已断。 <br>
情怀渐觉成衰晚，鸾镜朱颜惊暗换。昔年多病厌芳尊，今日芳尊惟恐浅。


#### 5.酒泉子

潘阆 （lang 四声）

长忆西湖，尽日凭栏楼上望。三三两两钓鱼舟，岛屿正清秋。
笛声依约芦花里，白鸟成行忽惊起。别来闲整钓鱼竿，思入水云寒。


#### 6. 酒泉子

潘阆 （lang 四声）

长忆观潮，满郭人争江上望。来疑沧海尽成空，万面鼓声中。
弄潮儿向涛头立，手把红旗旗不湿。别来几向梦中看，梦觉尚心寒。










