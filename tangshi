感遇 （四首）

张九龄

兰叶春葳蕤，桂华秋皎洁。
欣欣此生意，自而为佳节。
谁知林栖者，闻风坐相悦。
草木有本心，何求美人折。


幽人坐独卧，滞虑洗孤清。
持此谢高鸟，因之传远情。
日息怀空意，人谁感至精。
飞沉理自隔，何所谓吾诚。


孤鸿海上来，池潢不敢顾。
侧见双翠鸟，巢在三珠树。
矫矫珍木巅，得无金丸惧？
美服患人指，高明逼神恶。
今我游冥冥，弋者何所慕！


江南有丹橘，经冬犹绿林。
岂伊地气暖，自有岁寒心。
可以荐嘉客，奈何阻重深。
运命惟所遇，循环不可寻。
徒言树桃李，此木岂无阴。


